Kylling i fløtesaus med hvitløk og estragon

4 porsjoner

6–8 kylling overlår, helst med skinn
8 uskrelte hvitløkfedd
2 dl tørr hvitvin
3 dl kyllingkraft
3 dl fløte
2 ss smør
2 ss olje
2–3 ss hakket frisk estragon
salt og kvernet pepper

Bruk helst en vid og tykkbunnet gryte.

Klapp kyllinglårene tørre og krydre dem godt med salt og pepper.

Smelt smør og olje i gryten eller en stekepanne med høye kanter. Legg i kyllingen med skinnsiden ned. Hvis det ikke er plass til alle, kan du gjøre det i to omganger. Tilsett knuste hvitløkfedd, skvis dem med bredsiden av en kniv. Stek til skinnet på kyllingen blir gyllent og sprøtt, eller brun dem godt hvis de er skinnfrie. Snu og brun lårstykkene på den andre siden også.

Løft kyllingen ut av gryten så lenge. Hvis det er mye fett i gryten kan du fjerne litt av det, men la hvitløken være igjen.

Tilsett vin og la det koke til det meste av væsken har fordampet. Hell i kraft og fløte og gi det hele et oppkok. La det småkoke til sausen har tyknet noe. Rør inn estragon og legg kyllingen over i sausen med skinnsiden opp.

Dekk gryten med et løst lokk av aluminiumsfolie, og la det putre over middels lav varme i cirka 15–20 minutter. Sjekk at kjøttet er gjennomstekt/kokt. Rør eller rist litt på gryten med jevne mellomrom. Juster med litt salt og pepper om nødvendig.

Serveres for eksempel med kokt ris, smørdampede aspargesbønner eller sukkererter og en frisk grønn salat.


TIPS
Med sopp i tillegg
Rens 250 gram sopp og del soppen i jevne biter. Fres soppen godt i pannen etter at kyllingen er stekt. Hell over hvitvin og fortsett som beskrevet.


Inspo: https://www.nrk.no/mat/kylling-i-flotesaus-med-hvitlok-og-estragon-1.14296447